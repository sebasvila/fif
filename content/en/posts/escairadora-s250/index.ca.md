---
title: 'Escairadora (contractor''s cabinet saw) S250'
date: 2010-07-18T10:48:00.000+02:00
draft: false
slug: "escairadors-s250"
coverImage: DSC07761.jpg
tags:
- tech.fusteria
- tech.pintura
- tech.foneria
- tech.tornejat
categories:
- restauració de màquines
keywords:
- Escairadora
- Serra de disc
---


# Restauració de l'escairadora S250

L'escairadora S250 va ser comprada pràcticament per desballestar a
l'empresa de maquinària per a la fusta [Miquel
Martínez](http://www.miquelmartinez.com/cat_00.php). El tracte va ser
molt cordial i en cap cas vàren amagar l'estat real de la màquina. Va
ser transportada i descarregada per ells mateixos amablement. La
màquina és una serra de disc escairadora de tipus "contractor's
cabinet saw". Està formada per un armari de planxa soldada que suporta
la taula de treball, de fosa mecanitzada. La serra és inclinable i amb
una capacitat de 300mm. El bloc de la serra se sosté mecànicament a la
taula de treball. La màquina no és excessivament antiga però presenta
signes evidents de maltractament.


# Estat de la màquina

L'aspecte de la maquina en arribar és aquest:

{{< image classes="fig-100 clear" thumbnail-with="75%" src="dsc07637.jpg" >}}

{{< image classes="fig-100 clear" thumbnail-with="75%" src="dsc07644.jpg" >}}

A primera vista la màquina no presenta deficiencies majors. Una
inspecció acurada després d'arribar detecta els següents problemes:

*   Rovell. La màquina sembla haver estat exposada a la intempèrie
    (confirmat pel venedor) i després sotmesa a una "neteja de cara"
    ràpida. S'aprecies signes d'haver estat repassada en algunes parts
    amb l'amoladora i el raspall d'acer (en el regle, per
    exemple). Tot i això presenta restes importants de rovell en el
    fons de les guies de la taula, la part de sota de l'armari o la
    part de darrera del regle.
*   Manca una maneta. La maneta d'inclinar la serra no hi és.
*   Coll de l'eix d'inclinar la serra tort. El coll cònic de l'eix
    d'inclinar la serra és tort. Probablement va patir un cop fort que
    va trencar o arrencar la maneta i torçar el coll.
*   Suport de la guia paralela trencat. El suport de la guia paralela
    té un dels suports trencats i alguns afegitons com ara l'indicador
    estan trencats.
*   Suport de darrera de la guia paralela tort. La guia paralela té un
    suport a la banda de darrera que s'ha torçat amb algun cop.
*   Motor cremat. El motor està cremat (advertit pel venedor).
*   Suports del carro d'escairar trencats. El carro d'escairar circula
    sobre una barra rodona amb uns suports. Aquests suports havien
    estat trencats i (mal) reparats en alguna ocasió. Un d'ells està
    novament trencat.
*   Caixa de connexions elèctrica en mal estat.


# Desmuntatge

En primer lloc es procedeix al desmuntar la màquina. La màquina (que
té un pes notable) es mou sota un ternal de cadenes fent-la lliscar
per sobre de passamans engreixats com es veu a la imatge.

{{< image classes="fig-100 clear" thumbnail-with="75%" src="dsc07724.jpg" >}}

Després, usant el ternal de cadena es desmonta la taula i la caixa de
la serra. La taula va collada a l'armari per sota i s'arrepenja damunt
d'unes volanderes de goma que compensen les deformacions del suport
sense afectar a la taula. Es diposita i es gira el conjunt sobre uns
cavallets per poder separar el grup de la serra de la taula.

{{< image classes="fig-100 clear" thumbnail-with="75%" src="dsc07730.jpg" >}}

{{< image classes="fig-100 clear" thumbnail-with="75%" src="dsc07732.jpg" >}}

{{< image classes="fig-100 clear" thumbnail-with="75%" src="DSC07752.jpg" >}}

Es desmunta tot el grup de la serra i es netegen els visenfins, els
coixinets, etc. Es treu el suport del motor i es desmunta el motor per
comprovar l'estat en que es troba. Els coixinets de l'eix de la serra
resulten estar molt gastats. Es desmunta l'eix de la serra i se
substitueixen per uns de nous:

{{< image classes="fig-100 clear" thumbnail-with="75%" src="DSC07754.jpg" >}}

{{< image classes="fig-100 clear" thumbnail-with="75%" src="DSC07757.jpg" >}}


# Recondicionat

## Motor

El motor de la serra estava cremat i les corretges en mal estat. Se
substitueix el motor per un nou motor ABB i les corretges per un nou
parell de corretges. En les fotos següents hi podeu veure el motor
antic (de fabricació italiana) i el nou ABB amb la doble politja ja
muntada:

{{< image classes="fig-100 clear" thumbnail-with="75%" src="DSC07797.jpg" >}}

{{< image classes="fig-100 clear" thumbnail-with="75%" src="DSC07798.jpg" >}}


## Eix de la serra

L'eix de la serra va suportat per dos coixinets de boles tancats. Els
que hi ha es noten gastats al tacte i canten una mica. Es decideix
substituïr-los per uns de nous. En les següents fotografies hi ha
l'eix en el seu suport, l'eix desmuntat i per ultim l'eix
recondicionat i amb els nous coixinets:

{{< image classes="fig-100 clear" thumbnail-with="75%" src="DSC07755.jpg" >}}

{{< image classes="fig-100 clear" thumbnail-with="75%" src="DSC07757.jpg" >}}

{{< image classes="fig-100 clear" thumbnail-with="75%" src="DSC07759.jpg" >}}


## Barra de bloqueig

Per bloquejar l'eix quan es canvia la serra cal una barreta que
s'insereix en els forats que s'observen sobre la politja de
l'eix. Aquesta barreta no hi era. En fem una d'un tall de barrot
d'acer suau rebaixant-la a mida al torn i donant-li tremp amb l'ajuda
del bufador d'oxiacetilè. Les següents fotos mostren alguns aspectes
del procés i la barra de bloqueig acabada:

{{< image classes="fig-100 clear" thumbnail-with="75%" src="DSC07760.jpg" >}}

{{< image classes="fig-100 clear" thumbnail-with="75%" src="DSC07761.jpg" >}}

{{< image classes="fig-100 clear" thumbnail-with="75%" src="DSC07762.jpg" >}}


## Eix de la maneta d'inclinació

La maneta d'inclinar la serra actua mitjançant un eix que surt per la
banda dreta de l'operador. Aquest eix té un con en un extrem i el
vis-sens-fi en l'altre. La maneta és de ferro fos i no hi és. L'eix
està severament tort. Possiblement un cop va trencar la maneta i va
torçar l'eix. Per adreçar-lo l'escalfem puntualment al soplt i el
treballem damunt l'enclusa. Una vegada adreçat a vista, sobre el torn
refem el con prenent com a model el con de l'eix d'alçar la serra, que
està en bones condicions. Es repassa el con fins deixar-lo immaculat i
també la rosca que colla la maneta. Teniu algunes fotos d'aquest
procés a continuació:

{{< image classes="fig-100 clear" thumbnail-with="75%" src="DSC07764.jpg" >}}

{{< image classes="fig-100 clear" thumbnail-with="75%" src="DSC07765.jpg" >}}

{{< image classes="fig-100 clear" thumbnail-with="75%" src="DSC07766.jpg" >}}

{{< image classes="fig-100 clear" thumbnail-with="75%" src="DSC07767.jpg" >}}


## Suports del carro d'escairar

El carro d'escairar es mou sobre un barrot d'acer ajudat d'uns suports
que, bàsicament, ofereixen recolzament en tres petits coixinets de
boles. Els suports són de fosa i estan trencats. No sembla la primera
vegada que es trenquen atès que es veuen traces de soldadures
anteriors. Cal fer-ne uns de nous. És la reparació més complicada del
recondicionament. Cal mesurar i definir les cotes dels suports a
partir de les restes existents, una vegada traçat el plànol cal
construïr el model per fondre els suports i, posteriorment mecanitzar
les peces foses. Seguidament hi ha algunes fotografies de tot aquest
procés. La fosa es va fer a [Fonería
Martínez](http://fundicionmartinez.com/menu_cat.HTM), que s'avenen a
fer sèries úniques sense cap inconvenient. En algunes apareixen els
models de la maneta que mancava, que també es va haver de fondre.

{{< image classes="fig-100 clear" thumbnail-with="75%" src="dsc07641.jpg" >}}

{{< image classes="fig-100 clear" thumbnail-with="75%" src="DSC07832.jpg" >}}

{{< image classes="fig-100 clear" thumbnail-with="75%" src="DSC07913.jpg" >}}

{{< image classes="fig-100 clear" thumbnail-with="75%" src="DSC07886.jpg" >}}

{{< image classes="fig-100 clear" thumbnail-with="75%" src="00001.jpg" >}}


## Tapa de la caixa del disc

La tapa de la caixa del disc no hi era. Se'n fa una a mida de planxa:

{{< image classes="fig-100 clear" thumbnail-with="75%" src="DSC07796.jpg" >}}


## Suports i rodes

S'afegeigen peus antivibració i unes rodes desmuntables per facilitar
el seu transport. Es mecanitzen els eixos de les rodes de manera que
es puguin treure quan la maquina ja està a lloc. En la foto es veu el
mecanitzat a la llimadora dels plans per a la clau. La segona foto
mostra els suports els peu si les rodes ja en el seu lloc.

{{< image classes="fig-100 clear" thumbnail-with="75%" src="DSC07812.jpg" >}}

{{< image classes="fig-100 clear" thumbnail-with="75%" src="DSC07817.jpg" >}}


# Pintura i acabats

Finalment es decapa, treu el rovell i repinta amb imprimació el
suport. També s'hi afegeixen peus antivibració i unes rodes
desmuntables per facilitar el transport pel taller. L'interior es
pinta amb imprimació vermella i es deixa sense capa final d'acabat. La
part exterior es trccta amb més cura: s'imprima amb gris, s'empasta i
poleix convenientment. Es finalitza amb dues capes d'esmalt a dos
colors: blanc trencat i lila.  A continuació hi ha algunes fotos del
procés: primer el muntatge de la taula i després la maquina
completament imprimada.

{{< image classes="fig-100 clear" thumbnail-with="75%" src="DSC07821.jpg" >}}

{{< image classes="fig-100 clear" thumbnail-with="75%" src="DSC07901.jpg" >}}


# La màquina completament restaurada

Aquí teniu la màquina totalment restaurada. Funciona com un rellotge i
és estable i precisa en els talls si s'ajusta convenientment.

{{< image classes="fig-100 clear" thumbnail-with="75%" src="P1020976.JPG" >}}

{{< image classes="fig-100 clear" thumbnail-with="75%" src="P1020971.JPG" >}}

{{< image classes="fig-100 clear" thumbnail-with="75%" src="P1020969.JPG" >}}
